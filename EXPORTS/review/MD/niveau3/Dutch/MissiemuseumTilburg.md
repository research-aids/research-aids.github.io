
# Nederlands Volkenkundig Missiemuseum


## Abstract

In 1936 opende in Tilburg het Nederlands Volkenkundig Missiemuseum, dat meerdere collecties die missionarissen mee hadden gebracht naar Nederland samenvoegde. In 1987 sloot het museum haar deuren, waarna de collectie in bruikleen werd gegeven aan het Nijmeegs Volkenkundig Museum.

### Geschiedenis van het museum

In 1932 werd in de Noord-Brabantse stad Tilburg de Stichting Nederlands Volkenkundig Missiemuseum opgericht. De stichting had als doel een museum te stichten door het bijeenbrengen van verschillende objectcollecties die door missionarissen mee naar Nederland waren gebracht. Rond die tijd waren er verschillende congregaties in Tilburg actief die allen een eigen collectie onderhielden. Het doel van het Nederlands Volkenkundig Missiemuseum was tweeledig: ten eerste de bevordering van de katholieke missie en ten tweede het kennis laten maken met de godsdienstige opvattingen, kunst, zeden en gebruiken van de mensen uit de missielanden. Samen met het Natuurhistorisch Museum Tilburg (tegenwoordig Natuurmuseum Brabant), werd in 1936 het Nederlands Volkenkundig Museum geopend aan de Paleisstraat in Tilburg. Samen met het Natuurhistorisch Museum verhuisde het Nederlands Volkenkundig Missiemuseum enkele malen, totdat het volkenkundige museum vanwege bezuinigingen in 1987 haar deuren sloot. 

In het Nederlands Volkenkundig Missiemuseum werden zodoende collecties tentoongesteld van verschillende Nederlandse congregaties die missiewerk verrichten over de hele wereld. Voorwerpen die in bruikleen of als geschenk afgestaan waren kwamen van geloofsgroepen uit heel Nederland: paters minderbroeders kapucijnen, Tilburg; paters minderbroeders franciscanen, Weert; missionarissen Heilig Hart, Tilburg; missionarissen van Scheut, Sparrendaal; Sociëteit der Afrikaansche Missiën Kadier en Keer; paters jezuïeten, Nijmegen; missionarissen van Mill Hill, Roosendaal; missionarissen van het Heilig Woord, Teteringen; fraters van Tilburg; broeders Onbevlekte Ontvangenis, Maastricht; zusters Ursulinen, Maria-oord, Vught; missiezusters van het Kostbaar Bloed, Aarie Rixtel; Witte Zusters van Lavigerie, Boxtel; en Dochters van O.L.V. van het Heilig Hart, Tilburg. Daarnaast schonk ook een groot aantal particulieren het een en ander aan etnografica.

De collectie van het Volkenkundig Museum omvatte zo'n 6.000 voorwerpen en was afkomstig uit een groot aantal gebieden. Het zwaartepunt lag op Zuid- en Zuidoost Azië. In het _[Museumboek voor Noord-Brabant](https://search.worldcat.org/title/781496494)_ uit 1982 beschrijft Harry Verwiel de toenmalige opstelling van het Volkenkundig Museum. Vier gebieden werden permanent gerepresenteerd met een omvangrijke eigen collectie: Latijns-Amerika, Indonesië, Nieuw-Guinea en Afrika, De afdeling Latijns-Amerika bevatte veel objecten afkomstig uit graven uit de voor-Spaanse periode, zoals beeldjes van krijgers. Van de Maya-cultuur stonden godenbeelden opgesteld. De afdeling Indonesië behelsde wajangpopen in leer en hout, textiel, vlechtwerk, sieraden en beelden. Zo stond er een groot voorouderaltaar, afkomstig van de Tarimbar-eilanden. De afdeling Nieuw-Guinea bestond vooral uit houtsnijwerk: maskers, grote voorouderfiguren, kano's, schilden en godenbeelden. Uit Afrika stamde een collectie maskers en beelden.

Om de connotatie met de kerkelijke achtergrond van het museum te verminderen werd in 1969 de naam van het museum veranderd in Nederlands Volkenkundig Museum. Na de sluiting van het museum in 1987 werden bruiklenen teruggegeven, waarvan een groot deel terecht kwam in het Karmelietenklooster Elzendaal te Boxmeer. De resterende collectie werd overgedragen aan het Nijmeegs Volkenkundig Museum dat werd beheerd door de Katholieke Universiteit Nijmegen (tegenwoordig de Radboud Universiteit).

In 2009 opende in Tilburg het [Peerke Donders paviljoen](https://www.peerkedonders.nl/het-park/het-paviljoen/) waar het levens verhaal van Peerke Donders, die als missionaris in Suriname en voormalig Nederlands Indië actief was, aan de hand van objecten verteld. Ook het [Stadsmuseum Tilburg](https://stadsmuseumtilburg.nl/) beheerd een interessante collectie, van onder andere de Fraters van Tilburg. Het betreft met name een grote collectie fotomateriaal uit het Caribische gebied.

### Herkomstonderzoek

Bij het [Regionaal Archief Tilburg](https://www.regionaalarchieftilburg.nl/zoek-in-archieven/?/file/8fe8c8d66b2d3d5d8a2e8a73eb87563a) is een belangrijk deel van het archief van het Nederlands Volkenkundig Missiemuseum beschikbaar. In [doos 20](https://www.regionaalarchieftilburg.nl/zoek-in-archieven/?/file/c091036b8eae3d8988acad3a19374ebc) is een beschrijving van de collectie te vinden. Tevens is een bewerkte versie van deze inventaris te lezen in het artikel _[Het Nederlands(ch) Volkenkundig (Missie-)Museum 1936-1986, een roomse erfenis](https://www.historietilburg.nl/wp-content/uploads/Jaargang-21-2003-nummer-3.pdf)_ van Cees van Raak. 

Ook bij de Radboud Universiteit wordt een geringe hoeveelheid relevant archiefmateriaal over het Volkenkundig Missiemuseum bewaard. Hierbij gaat het voornamelijk om de formele correspondentie over de bruikleen en herbestemming van de museumcollectie na sluiting van het Nijmeegs Volkenkundig Museum in 2005. In het archiefmateriaal bevinden zich als bijlagen twee inventarislijsten: de 'bruikleencollectie Volkenkundig Missiemuseum Tilburg', en de 'bruikleencollectie Paters Capucijnen Tilburg'. De voorwerpen in deze inventarissen zijn slechts summier omschreven (bruikleengever, naam voorwerp en plaats van herkomst). Om het archief in te zien kan contact worden opgenomen met de beheerder van het archief van de Radboud Universiteit, [Marianne Waldekker](mailto:marianne.waldekker@ru.nl).


## Related Aids

 - [Musea en efgoedbeherende instellingen](niveau2/Dutch/Museum_20250113.yml)  
 - [Zendelingen en missionarissen in gekoloniseerde gebieden](niveau2/Dutch/ChristianMission_20240326.yml)  
 - [Missiemuseum Steyl](published/niveau3/Dutch/MissiemuseumSteyl_20241021.yml)  
 - [Natuurhistorisch en Volkenkundig Museum Oudenbosch](niveau3/Dutch/MOudenbosch_20250603.yml)  
 - [Nederlandsch Zendeling Genootschap](niveau3/Dutch/NZG_20240314.yml)  
 - [Wereldmuseum Berg en Dal](niveau3/Dutch/WMBergEnDal_20241001.yml)  

## Primary sources

Archief:
  > *NL-TbRAT toegang 517 Plaatsingslijst van het archief van het Volkenkundig Museum te Tilburg, 1932 - 1989*
  > _Archief van het Nederlands Volkenkundig Missiemuseum bij het Regionaal Archief Tilburg. Doos 20 bevat onder andere een inventaris van de museumcollectie_  

  > [https://www.regionaalarchieftilburg.nl/zoek-in-archieven/?/file/8fe8c8d66b2d3d5d8a2e8a73eb87563a](https://www.regionaalarchieftilburg.nl/zoek-in-archieven/?/file/8fe8c8d66b2d3d5d8a2e8a73eb87563a)

## Secondary sources

Artikel:
  > *Raak, Cees van. 'Het Nederlands(ch) Volkenkundig (Missie-)Museum 1936-1986, een roomse erfenis.' Tilburg. Tijdschrift voor geschiedenis, monumenten en cultuur 21, no. 3 (2003): 90-98.*
  > _Artikel van Cees van Raak over de geschiedenis van het Nederlands Volkenkundig Missiemuseum in Tilburg. Artikel beschrijft uitvoerig de geschiedenis van het museum, de verschillende onderdelen van de collectie en de conservatoren door de jaren heen._  

  > [https://www.historietilburg.nl/wp-content/uploads/Jaargang-21-2003-nummer-3.pdf](https://www.historietilburg.nl/wp-content/uploads/Jaargang-21-2003-nummer-3.pdf)

Boek:
  > *Verwiel, Harry. Museumboek voor Noord-Brabant. Bosch & Keuning, 1982.*
  > _Boekje uit 1982 met beschrijvingen van verschillende musea. In het hoofdstuk 'Van vreemde volken' wordt kort aandacht besteed aan het Nederlands Volkenkundig Missiemuseum in Tilburg._  

  > [https://search.worldcat.org/title/781496494](https://search.worldcat.org/title/781496494), [WorldCat 781496494](https://search.worldcat.org/title/781496494), [ISBN 9789024644247](https://isbnsearch.org/isbn/9789024644247)



---
## Relevant Data 
TO BE FILLED

_last edited by UNKNOWN as UNKNOWN on 2025-09-15

(notes: This event was automatically created because the YAML file's edit history was empty.)_
        